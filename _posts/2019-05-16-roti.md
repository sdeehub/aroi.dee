---
date: 2019-05-16
title: โรตี (ธรรมดาไม่ใส่ไข่)
categories:
  - Bread
featured_image: https://source.unsplash.com/tOYiQxF9-Ys/1560x940
recipe:
  servings: อิ่มอร่อยกันทั้งบ้าน
  prep: 6-8 ชั่วโมง
  cook: 3-5 นาที
  ingredients_markdown: |-

    * แป้งสาลีอเนกประสงค์ 500 กรัม
    * น้ำตาลทราย 1 ช้อนโต๊ะ
    * เกลือ 1 ช้อนชา
    * ไข่ไก่ 1 ฟอง
    * น้ำเปล่า 1 แก้วเล็ก (สำหรับผสมเกลือกับน้ำตาลให้ละลาย)
    * นมสดจืด 200 มล.
    * มาการีน
    * น้ำมันพืช
    * นมข้นหวานและน้ำตาลทราย (สำหรับโรยหน้าโรตี)

  directions_markdown: |-

    1. นำเกลือ + น้ำตาลทราย มาผสมกับน้ำเปล่า คนผสมให้เกลือกับน้ำตาลละลายให้หมด
    2. เทแป้งสาลีใส่ลงในกะละมัง แล้วจัดการทำแป้งให้เป็นหลุมตรงกลาง
    3. เทเกลือ + น้ำตาลผสมกับน้ำที่เตรียมไว้ (ข้อ 1) เทลงไปในหลุมแป้ง แล้วก็ตามด้วย มาการีน (ใส่ประมาณ 2 ช้อนโต๊ะ หรือตามชอบ) แล้วก็ตอกไข่ไก่ตามลงไป จากนั้นก็คนส่วนผสมกลางหลุมแป้งให้เข้ากัน คราวนี้ก็เริ่มนวดแป้ง คือตอนนี้แป้งอาจจะยังเปียกไม่หมด ให้เราค่อยๆ ใส่นมสดลงไป - ค่อยๆ ใส่ ค่อยๆ นวด แล้วก็นวดให้ได้แป้งที่เนียนเข้ากันดี ไม่ติดมือ แล้วพักแป้งไว้ประมาณ 1 ชั่วโมง แบบไม่ให้โดนลม
    4. 1 ชั่วโมงผ่านไป ให้เรานำแป้งมาแบ่งเป็นลูกๆ ตามขนาดที่ต้องการจะนำไปทอดเป็น 1 แผ่น
    5. นำมาการีนผสมกับน้ำมันพืชใส่ถ้วยเตรียมไว้ เอาไว้สำหรับทาบนลูกแป้งที่เราแบ่งไว้ กันไม่ให้แป้งติดกัน จากนั้นวางพักไว้อีก 2-3 ชั่วโมง
    6. พอเวลาผ่านไปครบกำหนด เราก็นำแป้งโรตีออกมากางแผ่ออก หรือที่คนขายเค้าจะเหวี่ยงๆ ให้ได้แป้งเป็นแผ่นบางๆ นั่นล่ะ บางได้ทีดูดีแล้วก็นำไปทอดกับมาการีน เอาให้พอกรอบ (ไม่ใช่ให้เกรียม) เสร็จแล้วพอขึ้นจากไฟก็นำมาราดด้วยนมข้นหวาน โรยน้ำตาลทราย เป็นอันเสร็จขั้นตอน

    *ขอขอบคุณสูตรอาหารจาก [Cookpad](https://cookpad.com/th)*

    **SDEE's Reminder**

    โรตีร้านอร่อย ที่ถ้าเราไม่ค่อยจะอยากทำเองซะเท่าไหร่
    + โรตีทุกร้านที่เจอแล้วเราอยากทาน ⁘ เพราะความอยากจะทำให้เราทานอะไรๆ ก็อร่อย แต่ก็ดูร้านที่สะอาดๆ ถูกสุขอนามัยกับตัวเราหน่อยล่ะกัน
    + กู โรตี - ถนนนิมมานเหมินท์ ซอย 3 เชียงใหม่ ⁘ ไหนๆ ก็ถ้าจะไปเชียงใหม่อยู่แล้วนะ แบ่งเวลาแวะมานั่งที่นี่ก็ถือเป็นเรื่องที่ดี
    + โรตีแถวน้ำ - ภูเก็ต มุสลิม ⁘ ถ้าจะต้องลงไปใต้กันบ้าง มีจังหวะแล้วก็แวะมา ลองดูเวลาเปิด-ปิดร้านให้ดีอีกที
---
ความทรงจำที่มีมากมายเกี่ยวกับ "โรตี"

> มีแป้งปั้นเป็นก้อนๆ ตีแล้วก็เหวี่ยงๆ มือ ให้แป้งเป็นแผ่นบางๆ สนุกดีเวลาที่ดูคนขายทำโรตี

โรตี ซึ่งจริงๆ แล้วก็คือจัดเป็นขนมปังมั๊งนะ เพราะเรียกว่า [Bread](https://en.wikipedia.org/wiki/List_of_breads) ที่อยู่ในแบบ [Flatbread](https://en.wikipedia.org/wiki/Flatbread) ซึ่งมีหน้า [Roti Wikipedia](https://en.wikipedia.org/wiki/Roti#Southeast_Asia) ของตัวเองด้วย

สำหรับในความทรงจำของเรา กับ โรตี ในห่อกระดาษสีขาวๆ - อย่างแรกเลยต้องย้อนเวลากลับไปไกล ไปกับการเดินทางออกไปในทะเล และ โรตี ธรรมดาๆ ที่ไม่ใส่ไข่ พอไปอยู่บนเกาะทำไมถึงได้กลายเป็นโรตี ธรรมดาๆ ที่อร่อยแบบไม่ธรรมดาขึ้นมา ⁘ นั่นนะสิ! หรือว่า
- อาจจะเป็นเพราะเราสงสัยกันว่ารถเข็นขึ้นเรือมาได้ยังไง?
- อาจจะเป็นเพราะว่าบนเกาะเราไม่ได้คิดว่าเราจะยังมีโอกาสมาเจอกับโรตี

หรือบางทีทะเลสวยๆ ก็อาจช่วยทำให้โรตีอร่อยขึ้นมาได้ด้วย หรืออาจจะด้วยความตั้งใจ พิถีพิถันแบบนั้น อาจจะเพราะว่าโรตีที่นั่น บนเกาะนั้นเป็นโรตีที่มีสูตรลับของความอร่อยอยู่จริงๆ - ไม่มีใครรู้ และก็แค่พวกเราเท่านั้น ... อืม ⁘ โรตีคำนั้น ใต้แสงจันทร์บนเกาะในคืนนั้น! เชื่อเราเถอะว่าโรตีที่นั่น บนเกาะนั้นอร่อยจริงๆ

ตอนถัดมาย้อนไปอีกหน่อย เราจำได้ว่าโรตีที่ว่านี่จะไม่ใช่แบบแผ่นบางๆ อีกต่อไป เราหาโรตีแผ่นบางแบบนี้ไม่ได้เหมือนกับบนเกาะนั้น แต่ที่นี่กลับมีโรตีที่คล้ายๆ กับร้านที่ท่าพระจันทร์ ⁘ ใช่! เป็นโรตีแบบใกล้เคียงกัน ก็คือแป้งมีความหนาและก็ม้วนกึ่งๆ จะเป็นชั้นๆ แต่ก็แค่ม้วนหนา แต่ก็มีแค่ 1 ชั้น

อืม ... ม่ะเลบอกว่านี่เรียกกันว่า Roti Canai แล้ววันหนึ่งในหน้าร้อนตอนปิดเทอม พวกเราก็ได้ทานโรตีที่ว่านี้ด้วยฝีมือคุณแม่เป็นครั้งแรก ⁘ อร่อยและแปลกดี และก็อร่อยด้วย ก็อย่างที่ว่าไป นั่นเป็นครั้งแรกที่เราได้รู้ว่าโรตีก็สามารถทำทานกันได้เองในบ้าน

> แต่ว่านั่นต้องใช้เวลานานหน่อยนะ

เพราะว่าพวกเราทุกคนต้องช่วยกันนวดแป้งด้วย ⁘ นวด นวด นวด แล้วก็นวด นวด นวด ... แล้วก็นาน แล้วก็ทอด แล้วก็ทาน - เรื่องราวที่ดียังอยู่ในส่วนของความทรงจำที่ดี เราเห็นรอยยิ้มของทุกๆ คน ในวันนั้นอยู่ในนั้น พร้อมกับความหวานของนมและน้ำตาล - ถัดมาอีกสักชั่วระยะก็ได้มารู้จักกับ Roti Cane ... คล้ายๆ กันแต่แค่ข้ามทะเลมาอีกที่

ก็แบบนี้ล่ะ จากโรตีบนเกาะเล็กๆ ความทรงจำพาเราไปทบทวนหาโรตีปะติดปะต่อกันจากอีกหลายๆ ที่ ในระหว่างทางก็คิดถึงการเดินทางและผู้คนในระหว่างนั้นไปด้วย นานแค่ไหนแล้วนะกว่าที่อาหารจะพัฒนาการมาถึงตรงนี้ นั่นสิ หยิบเอามา 10 บาทแล้วไปซื้อโรตีมาทานซิ แล้วก่อนหน้านี้วันๆ พวกเราทานอะไรกัน? ⁘ ลงมือก่อไฟ / ออกไปล่าสัตว์ / ขุดหาหัวมัน / เข้าป่าหาผลไม้ - เดี๋ยวก่อนนะ! ว่าแต่ไม่ใช่แค่ 10 บาท แต่ว่าเย็นนี้ลองบุฟเฟ่ต์โรตีดูกันสักหน่อยมั๊ย?

มาดูสิว่าน่าจะทานกันได้สักเต็มที่คนละกี่ท่อน - เฮ้ย! แต่นี่โรตีนะไม่ใช่วิ่งรับไม้ผลัด เราต้องใช้ลักษณะนามของโรตีกันว่า กี่ห่อ / กี่ชิ้น หรือ กี่อัน อะไรแบบนี้ก็น่าจะพอได้อยู่นะ ไม่ใช่ว่ากี่ท่อน ⁘ แต่ที่แน่ๆ ใช่! ใช่แล้วล่ะ โรตี ที่มีแค่ แป้ง / นม / น้ำตาล กับ ความหวานอร่อยที่เต็มไปด้วยความสนุกสนานและความทรงจำดีๆ แบบนี้เท่านั้นเองจริงๆ
